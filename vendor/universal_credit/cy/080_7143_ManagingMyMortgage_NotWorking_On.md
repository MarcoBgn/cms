---
target_process_id: 7143
title: Rheoli'ch morgais os nad ydych yn gweithio ac yn hawlio yn cael Credyd Cynhwysol
advice_anchor_id: rheolich-morgais-os-nad-ydych-yn-gweithio-ac-yn-hawlio-yn-cael-credyd-cynhwysol
slug: rheolich-morgais-os-nad-ydych-yn-gweithio-ac-yn-hawlio-yn-cael-credyd-cynhwysol
tasks:
  now:
    task01: Siarad â fy narparwr ynglŷn â sut byddaf yn talu fy nhaliadau morgais tan fy nhaliad Credyd Cynhwysol cyntaf
---
Os ydych yn dechrau cael trafferth gyda'ch ad-aliadau morgais, siaradwch â'ch darparwr ar unwaith.

Mae pethau y gallwch eu gwneud i ymdopi yn y tymor byr.

#### Gwiriwch a oes gennych chi yswiriant

Efallai y bydd gennych:
* Yswiriant Diogelu Taliadau Morgais (MPPI)
* Yswiriant Damwain, Salwch a Diweithdra (ASU)

Gall hyn eich helpu gyda'ch ad-daliadau morgais os ydy'ch incwm wedi lleihau oherwydd diswyddiad, damwain neu salwch.

Efallai eich bod wedi ei gymryd wrth gychwyn eich morgais ac wedi anghofio amdano.

Darllenwch drwy waith papur eich morgais neu gwiriwch gyda'ch darparwr morgais neu'ch brocer morgais.

Gellir cynnig yswiriant MPPI neu ASU fel ychwanegiad at bolisïau yswiriant eraill neu wasanaethau bancio. Gwnewch yn siŵr eich bod yn darllen drwy'r gwaith papur hwnnw hefyd.

Os yw'r yswiriant gennych chi, gwnewch eich cais cyn gynted â phosibl.

#### Parhau gyda'r ad-daliadau yn brydlon
Rhaid i'ch darparwr geisio'ch helpu a dylsent drafod yr opsiynau i chi allu parhau gyda'ch ad-daliadau yn brydlon.

Rhaid iddynt geisio dod i gytundeb â chi.

Gallech geisio:

* newid eich dull o dalu, er enghraifft, talu'r llog yn unig am gyfnod
* newid pa bryd y talwch, er enghraifft, cymryd seibiant o'r taliadau
* ymestyn cyfnod eich morgais, er mwyn i chi ad-dalu swm is bob mis dros gyfnod hirach o amser.

#### Gwneud cais am Gymorth ar gyfer Llog ar Forgais (SMI)

Os nad ydych yn gweithio a'ch bod yn hawlio Credyd Cynhwysol, efallai y gallech gael help gan y llywodraeth gyda'ch taliadau llog ar forgais.

Gelwir hyn yn Gymorth ar gyfer Llog ar Forgais (SMI).

Byddwch ond yn cael SMI ar ôl naw mis os nad oedd gennych unrhyw enillion tra roeddech yn disgwyl, fel tâl o:
*waith amser llawn neu ran-amser
* unrhyw fudd-daliadau gan eich cyflogwr, fel Tâl Salwch Statudol neu Dâl Mamolaeth Statudol


#### Sut mae Cymorth ar gyfer Llog ar Forgais yn gweithio

Rhaid i chi fod wedi bod yn cael Credyd Cynhwysol am naw cyfnod asesu (tua naw mis) yn barhaus cyn i chi allu ei gael ond gallwch wneud cais nawr.

Telir yr arian yn uniongyrchol i ddarparwr eich morgais fel arfer.

Nid yw'r taliadau yn clirio'r cyfalaf sy'n weddill ar eich morgais. Y cyfalaf yw'r swm o arian a fenthycioch yn wreiddiol.

Mae'r taliadau'n seiliedig ar gyfradd llog benodol fydd yn cael ei chyfrifo ar sail y swm sy'n weddill ar eich morgais ac unrhyw fenthyciadau eraill a ddiogelwyd yn erbyn eich eiddo - hyd at uchafswm o £200,000.

Gall y gyfradd llog safonol fod yn llai na'r gyfradd llog y talwch ar eich morgais.

Os felly, bydd yn rhaid i chi dalu'r gweddill eich hun.

Bydd y taliadau'n dod i ben cyn gynted ag y byddwch yn dechrau gweithio eto, hyd yn oed os mai dim ond swm bychan y byddwch yn ei ennill.

Gofynnwch i'ch anogwr gwaith beth yw'r gyfradd llog ar hyn o bryd ar gyfer SMI a gwiriwch gyda'ch darparwr morgais a fydd hyn yn ddigon i dalu'ch holl daliadau llog.

Os na fydd, siaradwch â'ch darparwr ynglŷn â beth allwch chi ei wneud.

####  Os cewch waith â thâl

Os cewch unrhyw waith â thâl wrth i chi ddisgwyl am SMI i gychwyn, bydd eich cyfnod disgwyl yn stopio.

Bydd yn rhaid i chi wneud cais am SMI unwaith eto pan ddaw eich gwaith â thâl i ben. Golyga hynny disgwyl naw mis arall heb incwm cyflog cyn y telir SMI.

Os ydych yn cael trafferth talu'ch morgais, [siaradwch ag ymgynghorydd dyledion am ddim nawr.](/cy/tools/canfyddwr-cyngor-ar-ddyledion)
