---
target_process_id: 7362
title: Gwybodaeth i ofalwyr
advice_anchor_id: gwybodaeth-i-ofalwyr
slug: gwybodaeth-i-ofalwyr
tasks:
  now:
    task01: Edrych ar fy nghyllideb i weld ble allaf wneud arbedion
---
Gall Credyd Cynhwysol gynnig mwy o gyfleoedd ar gyfer gweithio neu gynyddu'ch oriau, ond os ydych yn ofalwr ar gyfer rhywun, efallai nad ydych yn gallu gwneud cymaint o waith ag y mynnwch oherwydd eich cyfrifoldebau gofalu.

Fodd bynnag, efallai bod ffyrdd eraill o gynyddu'ch incwm wrth i chi hawlio Credyd Cynhwysol.

#### Cymerwch olwg ar eich cyllideb
Mae'n syniad da eistedd i lawr ac edrych eto ar eich cyllideb i weld a allwch dorri'n ôl ar unrhyw beth.

Cyfrifwch beth yw eich gwariant ar:

* filiau
* costau
* teulu a ffrindiau (anrhegion...)
* teithio (costau car, trafnidiaeth gyhoeddus...)
* hamddena (teithiau allan, chwaraeon, bwytai, tafarndai...)


Gallwch ddefnyddio'n [Rheolwr Arian](/cy/tools/rheolwr-arian/my-money) i gadw'ch gwybodaeth a dod yn ôl iddo unrhyw bryd y mynnwch os bydd eich amgylchiadau'n newid.

Gallwch hefyd lunio cyllideb drwy ddefnyddio taenlen neu ysgrifennu popeth ar ddarn o bapur.

Cadwch ddyddiadur gwario hefyd a chadw cofnod o bopeth a brynwch dros fis..

Defnyddiwch ein [Canfyddwr arian](/cy/tools/canfod-arian-parod-yn-gyflym) parod yn gyflym i weld lle allech chi dorri'n ôl ac arbed arian.

####  Grantiau ac elusennau
Mae amryw o grantiau ac elusennau sy'n cynnig help i bobl ofalu am rhywun sy'n sâl neu'n anabl.

Defnyddiwch y chwiliad grantiau Turn2us ar eich cyfer chi a'r unigolyn rydych yn gofalu amdanynt i weld a ydych yn gymwys am help.(https://grants-search.turn2us.org.uk/) 

#### Ceisiwch asesiad gofalwr
Os nad ydych wedi cael asesiad gofalwr eisoes, mae gennych hawl cael un, felly cysylltwch â'ch awdurdod lleol i drefnu un cyn gynted ag y gallwch.

Bydd yr asesiad yn edrych ar y gefnogaeth y byddwch ei hangen o bosib i barhau i roi'r gofal a rowch.

Efallai y byddwch yn gymwys i gael ystod o wasanaethau cefnogol, llawer ohonynt yn rhad ac am ddim trwy'r gwasanaethau cymdeithasol.

Efallai y byddwch yn gymwys i gael cymorth ariannol i helpu i dalu am y pethau a fyddai'n gwneud eich gwaith fel gofalwr yn haws.

Mae'r help yn cynnwys:
* Cymryd seibiant: Gall cymryd amser i ffwrdd o'ch rôl gofalu, gan gynnwys gofal seibiant, roi cyfle i chi fagu nerth.
* Cymorth ymarferol: Pethau a oedd yn arfer bod yn syml efallai, megis gwaith tŷ, golchi dillad, siopa am fwyd neu arddio, sydd bellach yn straen pan rydych yn gofalu am rywun.
* Addasiadau: Offer neu addasiadau i'r cartref a all wneud bywyd yn haws.
* Cefnogaeth emosiynol: P'un ai'n gwnsela proffesiynol neu ddim ond cael sgwrs efo rhywun yn rheolaidd.
* Cefnogaeth i wella'ch lles: Mynediad at ymarfer corff, cyfleoedd dysgu neu weithgareddau cymdeithasol.
* Eiriolaeth: Cael rhywun i siarad ar eich rhan.

Darganfyddwch ragor am asesiad gofalwr ar wefan y [Gwasanaeth Cynghori Ariannol](/cy/articles/gwasanaethau-cefnogol-ar-gael-i-ofalwyr)

#### Os ydych yn pryderu am ddyledion
Pan ydych yn ofalwr, efallai y byddwch yn pryderu am fynd i ôl-ddyled gyda biliau pwysig.

Gall fod yn anodd ymdopi â hynny gan fod gennych gymaint o bethau'n mynd ymlaen yn eich bywyd.

Gall dyled achosi straen a phryder i chi, ond dywed wyth o bob deg o bobl sydd wedi cael cyngor ar ddyledion wrthym eu bod yn teimlo'n hapusach a gyda mwy o reolaeth ar eu bywydau eto. Maent yn difaru na wnaethant geisio cyngor yn gynt.

Bydd ceisio cyngor cyn gynted â phosib o gymorth i chi ddatrys eich problemau'n gynt.
[Mynnwch gyngor am ddim ar ddyledion nawr.](/cy/tools/canfyddwr-cyngor-ar-ddyledion)

#### Sut all ymgynghorydd ar ddyledion eich helpu chi?
Bydd ymgynghorydd dyledion am ddim a diduedd:
* yn trin popeth a ddywedwch yn gyfrinachol
* fyth yn eich barnu na'n gwneud i chi deimlo'n wael am eich sefyllfa
* yn hapus i siarad gyda chi bob amser, waeth pa mor fawr neu fach yw eich problem
* yn eich helpu i siarad â'r bobl y mae arnoch arian iddynt
* yn awgrymu ffyrdd i ddelio â dyledion nad oeddech chi'n ymwybodol ohonynt efallai
* yn dod o hyd i ffyrdd i reoli'ch dyledion hyd yn oed os credwch nad oes gennych arian i'w clirio
* yn gwirio eich bod wedi gwneud cais am yr holl fudd-daliadau a'r hawliadau sydd ar gael i chi
* yn rhoi cyngor ar ffyrdd gwell o reoli'ch arian
* Gallwch gael cyngor yn y ffordd orau i chi: dros y ffôn: ar-lein neu wyneb yn wyneb

[Mynnwch gyngor am ddim ar ddyledion nawr.](/cy/tools/canfyddwr-cyngor-ar-ddyledion)
