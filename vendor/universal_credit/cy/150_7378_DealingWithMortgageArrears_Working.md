---
target_process_id: 7378
title: Delio gydag ôl-ddyledion morgais
advice_anchor_id: delio-gydag-ol-ddyledion-morgais
slug: delio-gydag-ol-ddyledion-morgais
tasks:
  now:
    task01: Siarad â fy narparwr ynglŷn â sut i areoli fy ôl-ddyledion morgais
  soon:
    task02: Cael cyngor ar ddyledion am ddim ynglŷn â sut i ymdopi yn yr hirdymor
---
Os ydych chi wedi methu rhai taliadau morgais, siaradwch â'ch darparwr cyn gynted â phosibl.

Bydd y darparwr yn gallu trafod opsiynau a'ch helpu i osgoi colli'ch cartref.

Gall ymgynghorydd ar ddyledion hefyd eich helpu i siarad â'ch darparwr morgais. Os oes gennych chi ddyledion eraill, gall roi help i chi flaenoriaethu pa rai i'w talu gyntaf.

[Dewch o hyd i ymgynghorydd dyledion am ddim yn nawr.](/cy/tools/canfyddwr-cyngor-ar-ddyledion)

#### Delio gydag ôl-ddyledion morgais yn y tymor byr
I ddelio gydag ôl-ddyledion yn y tymor byr, gallech drafod gyda'ch darparwr:
* newid eich dull o dalu, er enghraifft, talu'r llog yn unig am gyfnod
* newid pa bryd y talwch, er enghraifft, cymryd seibiant o'r taliadau
* ymestyn cyfnod eich morgais - er mwyn i chi ad-dalu swm is bob mis dros gyfnod hirach o amser.

#### Beth mae'n rhaid i'ch darparwr ei wneud
Rhaid i'ch darparwr drafod yr opsiynau i chi allu parhau gyda'ch ad-daliadau yn brydlon.

Rhaid i'ch darparwr ddilyn set o reolau a elwir yn 'brotocol cyn-gweithredu' i'ch helpu i gadw'ch cartref.

Rhaid i'ch darparwr:
* ddweud wrthych chi faint yn union o arian sy'n ddyledus gennych ac unrhyw gostau llog y bydd yn rhaid i chi eu talu
* ystyried cais gennych chi i newid y ffordd rydych yn talu'ch morgais
* ymateb i unrhyw gynnig ar gyfer talu y byddwch yn ei wneud
* os bydd yn gwrthod eich cynnig ar gyfer talu, rhaid iddynt egluro'u rhesymau cyn pen deg diwrnod gwaith, a
* roi rhybudd ysgrifenedig o 15 diwrnod gwaith i chi os ydynt yn bwriadu dwyn achos llys yn eich erbyn am nad ydych wedi cadw at gytundeb ad-dalu

Os aiff eich achos i'r llys, rhaid i chi a'ch darparwr brofi wrth y barnwr eich bod wedi dilyn yr amodau hyn.

Rhaid i'ch darparwr beidio â chymryd camau i adfeddiannu oni bai bod pob ymdrech resymol arall i ddatrys y sefyllfa wedi methu.

#### Delio gydag ôl-ddyledion morgais yn yr hirdymor
Os yw'n edrych yn annhebygol y bydd eich sefyllfa'n gwella, efallai bydd yn rhaid i chi ddechrau ystyried opsiynau eraill.

#### Gwerthu'ch cartref pan fydd popeth arall wedi methu
Gallwch glirio'ch ôl-ddyledion drwy werthu'ch cartref a rhentu neu symud i eiddo rhatach os bydd gennych ddigon o ecwiti ynddo i wneud hynny.

Gofynnwch i'ch darparwr a ydynt yn cynnig help drwy gynllun Gwerthiant Gwirfoddol â Chymorth.

Gall cynlluniau Gwerthiant Gwirfoddol â Chymorth:
* roi amser i chi werthu'r eddo
* rhoi help gyda'r costau o'i werthu
* eich galluogi i ad-dalu symiau llai o forgais hyd nes i chi lwyddo i werthu'ch cartref.

Os nad yw'ch darparwr yn cynnig cynllun Gwerthiant Gwirfoddol â Chymorth, sicrhewch eich bod yn rhoi gwybod iddynt beth sy'n digwydd yn rheolaidd.

Os gwnewch bopeth yn eich gallu i werthu'ch cartref, dylent roi digon o amser i chi werthu.

Yn dibynnu ar eich eiddo, gwiriwch a oes modd i chi werthu'ch cartref i'ch cyngor neu i landlord cymdeithasol ac aros yno fel tenant.


#### Pethau i'w hosgoi
Gall rhai atebion i ôl-ddyledion morgais ymddangos fel syniad da ond gallent arwain at ragor o broblemau.

#### Cymryd benthyciad arall i dalu'ch dyledion
Gall y benthyciadau hyn fod yn ddrud iawn, ac yn aml cânt eu gwarantu yn erbyn eich cartref, sy'n golygu y byddwch chi mewn mwy o berygl o'i golli.

Mae cynigion morgais sy'n addo'ch helpu i osgoi adfeddiannu hefyd yn gallu'ch rhoi mewn mwy o berygl.

#### Rhoi'r allweddi yn ôl
Chi fydd yn dal yn gyfrifol am yr ad-daliadau morgais cyn y bydd eich cartref yn cael ei werthu.

Gallech fod yn gyfrifol hefyd am dalu'r balans sy'n weddill os na fydd yr arian a godir drwy werthu'ch cartref yn ddigon i dalu'r hyn sy'n ddyledus gennych.

#### Gwerthu'ch cartref heb fod gennych le i fyw
Efallai na chewch chi help gan eich cyngor lleol i ddod o hyd i rywle i fyw os ydynt yn credu i chi wneud eich hun yn ddigartref yn fwriadol.

#### Cynlluniau gwerthu-a-rhentu'n-ôl
Gyda'r cynlluniau hyn rydych yn gwerthu'ch cartref i gwmni ac yn ei rentu'n ôl gan y cwmni hwnnw.

Mae'r Awdurdod Ymddygiad Ariannol (FCA) wedi atal nifer o'r cynlluniau hyn rhag gweithredu oherwydd iddynt drin cwsmeriaid yn annheg.

#### Ceisiwch gyngor dyledion am ddim
Siaradwch ag ymgynghorydd dyledion am ddim cyn i chi ystyried unrhyw un o'r opsiynau hyn.

Mae amryw o ffyrdd i ddelio â dyledion, gan gynnwys rhai na wyddoch amdanynt efallai.

Gall ymgynghorydd roi help i chi ddod o hyd i'r ateb gorau ar eich cyfer chi, hyd yn oed os na chredwch fod gennych unrhyw arian i ad-dalu'r hyn sy'n ddyledus gennych.

[Dewch o hyd i ymgynghorydd dyledion am ddim yn nawr.](/cy/tools/canfyddwr-cyngor-ar-ddyledion)

