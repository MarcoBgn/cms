---
target_process_id: 7000
title: Cyfrifon banc ar gyfer gwahanol bwrpasau
advice_anchor_id: sefydlu-nifer-o-gyfrifon-banc
slug: sefydlu-nifer-o-gyfrifon-banc
---
#### Defnyddio gwahanol gyfrifon banc ar gyfer gwahanol fathau o wariant
Mae'n well gan rai pobl sefydlu gwahanol gyfrifon banc ar gyfer gwahanol fathau o wariant misol.

I'ch helpu i gyfrifo faint o gyfrifon i'w hagor, casglwch eich gwariant mewn ychydig o brif feysydd yn unig er enghraifft:

* rhent neu forgais
* biliau
* car
* cynilion

Ar ôl i chi agor cyfrif ar wahân ar gyfer pob maes o wariant, mae angen i chi ddweud wrth eich banc i:
* sefydlu archebion sefydlog sy'n trosglwyddo arian yn awtomatig o'ch prif gyfrif i'r cyfrifon ychwanegol hyn un neu ddau ddiwrnod ar ôl i'ch Credyd Cynhwysol neu gyflog ddod i mewn
* sefydlu Debyd Uniongyrchol ar gyfer pob un o'ch biliau

Darganfyddwch sut i sefydlu [Debydau Uniongyrchol ac archebion sefydlog.](/en/articles/direct-debits-and-standing-orders)

#### Manteision
* Gallwch wario o'ch prif gyfrif gan wybod fod eich prif filiau wedi'u talu
* Gallwch ledaenu cost y biliau y gallech fod angen eu talu bob rhyw ychydig o fisoedd, fel trydan neu nwy

#### Anfanteision
* Bydd angen i chi reoli'ch holl gyfrifon yn ofalus er mwyn sicrhau eich bod yn aros mewn credyd ac yn osgoi ffioedd a chostau.

#### Dewis y math cywir o gyfrif
Ar gyfer eich prif gyfrif a chyfrifon biliau, chwiliwch am gyfrif cyfredol neu sylfaenol heb ffi sy'n caniatáu i chi sefydlu Debydau Uniongyrchol ac archebion sefydlog.

Gwiriwch nad oes raid i chi dalu isafswm i mewn i'r cyfrif bob mis.

#### Defnyddio gwefan cymharu prisiau i ddod o hyd i gyfrif banc
Mae gwefannau cymharu yn lle da i gychwyn os ydych chi'n ceisio dod o hyd i gyfrif banc sy'n addas i chi.

Argymhellwn y gwefannau canlynol er mwyn cymharu cyfrifon cyfredol:

[Go Compare*](http://money.gocompare.com/currentaccounts)

[Moneyfacts](http://moneyfacts.co.uk/bank-accounts/best-bank-accounts)

[Money Saving Expert](http://www.moneysavingexpert.com/banking/compare-best-bank-accounts)

[Money Supermarket](http://www.moneysupermarket.com/current-accounts/search/results/?goal=CUR_INTEREST)

* Mae Go Compare yn eich galluogi i ddefnyddio teclyn Midata a gefnogir gan y llywodraeth i lanlwytho'ch trafodion blaenorol. Bydd hyn yn rhoi argymhellion cyfrif cyfredol i chi'n seiliedig ar eich gwariant personol.

#### Cofiwch:
* Ni fydd y gwefannau cymharu i gyd yn rhoi'r un canlyniadau i chi. Gwnewch yn si?r eich bod yn defnyddio mwy nag un safle cyn penderfynu.
* Ymchwiliwch y math o gyfrif banc sydd ei angen arnoch cyn dewis un
* Darganfyddwch ragor yn ein [canllaw ar wefannau cymharu.](/en/articles/price-comparison-sites-guide)

#### Defnyddio cyfrif pot jam
Cynllunir cyfrifon pot jam yn arbennig er mwyn caniatáu i chi rannu'ch arian yn 'botiau' gwahanol o fewn yr un cyfrif.

Mae cyfrifon pot jam yn gweithio fel hyn:

* pan ddaw arian i mewn i'ch cyfrif, rydych yn rhoi arian i un ochr ar gyfer biliau
* yna telir y biliau hyn drwy Ddebyd Uniongyrchol neu archeb sefydlog
* gallwch roi'r arian sy'n weddill ar gerdyn rhagdaledig neu ei gymryd fel arian parod o beiriant codi arian

#### Manteision
* Un cyfrif banc yn unig sydd yn rhaid i chi ei reoli.
* Fel arfer mae darparwr y cyfrif yn rheoli'ch holl Ddebydau Uniongyrchol ac archebion sefydlog ar eich rhan.
* Weithiau mae'r cyfrifon hyn yn dod gyda chyngor ar gyllidebu.

#### Anfanteision
* Gallech wynebu ffi rhwng £5 a £15 bob mis yn ogystal â chostau am dynnu arian allan.
* Bydd angen i chi benderfynu a yw'n werth talu hynny o'i gymharu â chyfrif banc heb gostau y rheolwch eich hunan

#### Tenantiaid tai cymdeithasol a chyfrifon pot jam
Mae landlordiaid tai cymdeithasol a chynghorau wedi bod yn gweithio gydag undebau credyd i gynnig cyfrifon pot jam gyda ffioedd is i denantiaid.

Gallai rhai hyd yn oed dalu'r ffioedd ar eich rhan a'ch helpu i agor cyfrif.

#### Agor cyfrif pot jam
Gwiriwch a yw eich undeb credyd lleol yn cynnig cyfrif pot jam.

Dewch o hyd i'ch undeb credyd lleol:

Yng Nghymru, Lloegr neu'r Alban [gwefan Cymdeithas Undebau Credyd Prydain.](http://www.findyourcreditunion.co.uk/home)

Yng Ngogledd Iwerddon [Irish Federation of Credit Unions](http://www.creditunion.ie/) neu [Ulster Federation of Credit Unions.](http://www.ufcu.co.uk/)

Os rhentiwch gan landlord cymdeithasol, gofynnwch a ydynt yn cynnig cyfrif pot jam gyda'ch undeb credyd lleol.

#### Defnyddio potiau jam go iawn
Gallwch ddefnyddio potiau go iawn fel potiau jam neu amlenni i'ch helpu i reoli eich arian.

Os ydych yn cyllidebu drwy ddefnyddio potiau go iawn:

* marciwch bot ar gyfer pob un o'ch anghenion gwario
* cymerwch arian parod o'r pot i dalu pob bil wrth iddo ddod i mewn
* cymerwch arian parod allan cyn mynd i siopa

Ceisiwch lynu at reol o 'pan mae wedi mynd, mae wedi mynd'.

Er enghraifft, os yw'ch pot jam petrol yn wag peidiwch â mynd i mewn i'r pot arian trydan yn hytrach.

Os oes gennych chi unrhyw arian parod yn weddill yn y potiau ar ddiwedd y mis, ceisiwch fynd i'r arfer o'i roi tuag at [gronfa cynilion argyfwng.](/en/articles/emergency-savings-how-much-is-enough)

#### Manteision
* Mae cael arian parod mewn potiau yn eich atgoffa faint rydych yn ei wario yn ystod y mis ñ ac felly gall eich helpu i wario llai o arian.

#### Anfanteision
* Nid talu am bopeth gydag arian parod yw'r ffordd orau bob tro
* Byddwch yn colli allan ar fanteision talu biliau trwy Ddebyd Uniongyrchol, fel tariffau rhatach a'ch biliau'n cael eu talu'n awtomatig
* Bydd angen i chi fod yn arbennig o ofalus ynghylch diogelwch os cadwch lawer iawn o arian parod yn y t?
